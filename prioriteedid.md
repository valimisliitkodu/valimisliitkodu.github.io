---
layout: default
title: Prioriteedid
---

## Meie prioriteedid eesolevaks 4 aastaks Saku valla arendamisel

* **AVATUD VALLAJUHTIMINE**. Kaasame aktiivsed vallaelanikud ja vabaühendused volikogu komisjonide töösse. Paneme valla sotsiaalmeedia kanalid aktiivsemalt toimima ja suuname vastutavad ametnikud seal küsimustele vastama. Lihtsustame asjaajamist vallavalitsuses ning nihutame otsustusõigust koos rahastamisega lähemale küladele, asumitele, vabaühendustele. Taastame valla vabaühenduste toetusfondi mahu 1% valla omatuludest ning suurendame kaasava eelarve mahu 50 000 euroni.
* **KAASAEGNE HARIDUS**. Rajame uue põhikooli ja lasteaia. Tagame paindliku lapsehoiuteenuse, tõstes rahalise toetuse koduste 1,5 kuni 3-aastaste laste vanematele 200 euroni kuus. Hoiame klassid ja lasteaiarühmad väiksed (kuni 20 last). Toome algklassidesse abiõpetajad, pakume õpetajatele piisavat täiendkoolitust ja tuge. Kaasame lapsevanemad senisest ulatuslikumalt koolielu korraldamisse. Pakume igale lapsele ühe tasuta spordi- vm huviringi.
* **MITMEKESISED AKTIIVSE TEGEVUSE VÕIMALUSED**. Tagame igale lapsele pearaha sporditrennis osalemiseks. Hangime Saku koolistaadioni kunstmuruväljakule talveperioodiks ülespandava jalgpallihalli. Laiendame spordikeskuse jõusaali ja ujulat või vajadusel ehitame uue ujula koos lastebasseiniga. Rajame minispordiväljakuid, sh välijõuväljakuid ja terviseväljakuid õues treenimiseks. Vanemaealiste liikumisharrastuse soodustamiseks paigaldame rohkem pinke teede ja terviseväljakute äärde.
* **TERVISLIK JA TURVALINE ELUKESKKOND**. Rajame suurematesse asumitesse mitmekesiseid laste mänguväljakuid ning toetame väiksemaid asumeid kogukondlike mängu- ja külaplatside rajamisel. Ehitame keskkonnanõuetele vastava ühisveevärgi ja -kanalisatsiooni ka väiksematesse tiheasumitesse. Loome korterelamute toetusfondi, et toetada korteriühistuid avaliku ruumi väljanägemist mõjutavate parenduste tegemisel ning keskkonnatoetuse fondi, mis on paindlik ja suunatud ka tiheasustuse elanikele.
* **OHUTU LIIKLUS JA MUGAV ÜHISTRANSPORT**. Tagame tasuta rongisõidu kõigile vallaelanikele vähemalt vallasiseselt. Muudame bussiootepaviljonid avalikku ruumi kaunistavaks kunstiteoseks. Rajame kaasaegse tänavavalgustuse tiheasustusega aladele (sh endised aiandusühistud). Aiandusühistute teede hoolduse tagame võrdsetel alustel muude vallateedega. Jätkame valla asumite ühendamist kergliiklusteede võrgustikuga, sh lahendame Saku-Tõdva ja Saku-Üksnurme-Rahula ühendused.
* **HEAOLU JA ISESEISEV TOIMETULEK**. Toetame vajaduspõhiselt suurperesid. Leiame lahenduse päevakeskuse ruumidele, et taastuks selle toimimine koosolemise ja ajaveetmise kohana ning seltsielu keskusena. Parandame eakate koduhoolduse teenuse kättesaadavust eesmärgiga tagada neile väärikas vananemine oma kodus. Algatame eakate kodu ehk kaasaegse hooldusasutuse rajamise era- või vallaasutusena.
* **KULTUURNE, ÜHTEHOIDEV JA ETTEVÕTLIK KOGUKOND**. Toetame kogukondade tegevusi traditsioonide hoidmisel ja uute kultuuriliste algatuste loomisel. Pakume valla tuge külades toimuvate ürituste korraldamisel ning turundamisel. Paigaldame kultuuri- ja spordisündmustest teavitamiseks (elektroonilised) teavitustahvlid. Käivitame vallaelanike ettevõtluskonkursi „Stardiraha uuele Saku valla innovatiivsele ettevõtjale“. Pakume kohalikele väikeettevõtjatele rendiruume vallale kuuluvas Teaduse 13 hoones.


